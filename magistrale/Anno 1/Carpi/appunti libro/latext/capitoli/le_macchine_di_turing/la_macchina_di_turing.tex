\subsection{La Macchina di Turing}

La Macchina di Turing, qui abbreviata MdT, prende il nome dal matematico
inglese Alan Turing, che la introdusse nel 1936 precedendo di almeno un decennio
l'era del computer.
È il primo dei modelli di calcolo che vogliamo trattare.
L'idea di Turing è infatti
quella di immaginare un semplice meccanismo astratto che riassuma e
simuli tutte le potenzialità computazionali dell'uomo comune.
Così Turing prende a esplicito
modello l'"\textit{impiegato diligente}", che svolge con ordine e cura gli
incarichi assegnatigli, ma non fa niente di più:
all'ora stabilita timbra il cartellino e torna a casa.
Vediamo come la MdT traduce questo comportamento.
Da un punto di vista fisico la MdT può essere pensata come composta da una unità
di controllo a stati finiti, un nastro di lunghezza infinita e una testina di
lettura e scrittura, che permette la comunicazione tra controllo e nastro.
Il nastro è infinito e suddiviso in celle (anche chiamate quadri).
Ogni cella è in
grado di memorizzare un simbolo di un certo alfabeto $A = \{a_0, a_1, ..., a_n,\}$,
oppure un simbolo "bianco" $*$ che denota l'assenza di scrittura in una cella.
Il nastro contiene solo un numero finito di simboli di $A$;
tutte le altre celle contengono comunque il simbolo bianco $*$.
La testina di lettura e scrittura permette all'unità di
controllo di leggere e scrivere un simbolo per volta dal nastro,
quindi a ogni istante la testina può indicare una sola cella del nastro
(e leggere o scrivere il simbolo che la riguarda).
L'unità di controllo, oltre ad avere gli organi meccanici per lo
spostamento del nastro e della testina, contiene il programma secondo cui verrà
eseguito il calcolo e mantiene lo stato della macchina.
L'insieme di possibili stati della macchina è un insieme finito
$Q = \{q_0, q_1, ..., q_m\}$.
Se vogliamo riprendere il paragone con l'impiegato diligente, $A$
rappresenta l'insieme di lettere con cui egli legge la domanda di partenza e
svolge i suoi calcoli successivi;
gli stati di $Q$ corrispondono invece alle possibilità che l'impiegato ha
di scrivere la stessa lettera in più modi distinti, sottolineandola, o
evidenziandola, o colorandola per darle maggiore risalto.
La computazione della MdT avviene per passi discreti. Si concorda che, all'avvio
di ogni sua computazione, la macchina si trovi in uno stato iniziale prefissato
$q_0$.
Ad ogni passo l'unità di controllo prende atto dello stato in cui si trova e dal
simbolo contenuto nella cella che la testina indica, e di conseguenza esegue le
operazioni sotto elencate:

\begin{itemize}
    \item rivede il suo stato;
    \item scrive un simbolo nella cella indicata dalla testina, sostituendo il
          simbolo esistente (ricordiamo che tra i simboli ammessi c'è anche $*$);
    \item sposta la testina di una posizione a sinistra o a destra.
\end{itemize}

Il nuovo stato assunto dall'unità di controllo, il simbolo da scrivere sulla cella
indicata dalla testina e lo spostamento della testina a sinistra o a destra sono
determinati dal programma della MdT, che stabilisce il comportamento della macchina
stessa. Il programma di una MdT può quindi essere pensato come un insieme
di quintuple della forma $(q, a, q', a', x)$, dove $q$ indica lo stato dell'unità
di controllo, $a$ il simbolo nella cella indicata dalla testina mentre $q', a' , x$
specificano l'azione che la MdT deve intraprendere:
in dettaglio $q'$ rappresenta il nuovo stato
dell'unità di controllo, $a'$ il simbolo da scrivere nella cella esaminata
dalla testina e $x = \pm 1$ lo spostamento della testina: una posizione a sinistra
se $x = -1$, a destra se $x = +1$. $+1$ sarà talora denotato semplicemente con $1$
nel seguito.
Ovviamente ogni singola MdT si riconosce, non tanto dal suo aspetto esteriore di
nastri, celle e testine, quanto proprio da queste quintuple, e cioè dal programma
che le si richiede di svolgere e dalle istruzioni che esso prevede,
tutte ridotte a
semplici ordini di cambiamento di stato, di scrittura e di spostamento: così Turing
schematizzava il comportamento della mente dell'impiegato diligente,
sintetizzandone le capacità operative minime, e secondo questo modello si
prevede di
riconoscere linguaggi o computare funzioni.
Notiamo poi che un impiegato diligente esegue ordinatamente le sue istruzioni
finché ne ha e purché non ne abbia troppe tra loro in concorrenza. Nel primo caso,
quando gli ordini mancano, l'impiegato si ferma e ritiene concluso il suo lavoro;
nel secondo, invece, resta nell'imbarazzo della scelta: responsabilità che non si
può scaricare sulle sue spalle.
È dunque importante che le istruzioni relative ad una coppia $(q, a)$,
quando esistono, siano univoche. Si può ammettere che manchino, non che si
moltiplichino. Il
passaggio da $(q, a)$ alla corrispondente terna $(q', a', x)$ deve essere
assolutamente deterministico e lontano da ogni ambiguità.
Il programma di una MdT può essere descritto mediante una tabella a righe e
colonne, la cosiddetta matrice funzionale; le righe corrispondono ai possibili
stati $q$ della macchina mentre le colonne corrispondono ai possibili simboli $a$
dell'alfabeto (incluso $*$). All'incrocio di ciascuna coppia $q$ e $a$ si pone
l'istruzione che
deve essere eseguita dalla macchina quando l'unità di controllo si trova nello
stato $q$ e la testina legge il simbolo $a$: la terna che descrive in che stato
entrare, che
cosa scrivere, dove spostarsi. È ammesso che una casella della matrice funzionale
sia bianca. In tal caso, si conviene che la macchina non ha azioni da compiere e
quindi termina il calcolo.
La matrice funzionale della macchina rappresenta una specie di tabella in cui
sono concentrate tutte le istruzioni: l'impiegato diligente esegue il suo lavoro
applicandola pedissequamente.
Ma è tempo di dare una definizione formalmente rigorosa delle MdT, che ne
riassuma i caratteri essenziali, l'alfabeto, gli stati, le istruzioni.
Possiamo allora dire:

\paragraph{Definizione.}
Una Macchina di Turing $M$ è una quadrupla $(Q, A, \delta, q_0)$, dove:

\begin{itemize}
    \item $Q$ è un insieme finito di stati;
    \item $A$ è un alfabeto, cui si aggiunge il simbolo bianco $*$;
    \item $\delta$ è una funzione da $Q \times (A \cup \{*\})$ a
          $Q \times (A \cup \{*\}) \times \{ -1, +1\}$: $\delta$ è chiamata
          \textit{funzione di transizione}, e gli elementi $(q, a, q', a', x)$
          di $\delta$ sono chiamati \textit{regole
              di transizione} o \textit{istruzioni} di $M$;
    \item $q_0 \in Q$ è lo stato iniziale.
\end{itemize}

Come già sottolineato, l'informazione cruciale su una MdT è quella fornita dalla
funzione di transizione $\delta$, quella che descrive il programma delle istruzioni.
È $\delta$ che regola il comportamento di $M$.
Così, se $M$ si trova nello stato $q \in Q$, la
testina legge il simbolo $a \in A \cup \{*\}$ e $\delta(q, a) = (q', a', x)$,
allora $M$ si sposta
nello stato $q'$, il simbolo $a'$ sostituisce $a$ nella cella in esame e la
testina si sposta
di una posizione a sinistra se $x = -1$, o a destra se $x = +1$. Se invece $M$ si
trova nello stato $q \in Q$, la testina legge il simbolo $a \in A \cup \{*\}$ ma
$\delta(q, a)$ non
è definito, allora $M$ si arresta. In questo senso, la matrice sopra descritta
altro
non è che il grafico di $\delta$. Spesso, quando chiaro dal contesto,
identificheremo una
macchina di Turing $M$ con la sua funzione di transizione $\delta$.
L'istruzione di $\delta$ che
genera la terna $(q', a', x)$ da $(q, a)$ si scriverà talora

\[
    (q, a) \xrightarrow{ \ \delta \ }  (q', a', x)
\]

invece che $\delta (q, a) = (q', a' x)$ o $(q, a, q', a', x) \in \delta$;
qualche volta, quando non ci
sono rischi di ambiguità, ometteremo $\delta$ e scriveremo semplicemente

\[
    (q, a) \rightarrow (q', a', x).
\]

Una MdT, così come l'abbiamo appena definita, viene anche detta \textit{deterministica},
a sottolineare che ogni tripla $(q', a', x)$, se esiste, è unica e univocamente
determinata dalla coppia $(q, a)$.
Tra qualche paragrafo incontreremo anche MdT non
deterministiche e ne spiegheremo le differenze rispetto a quanto appena descritto.
Torniamo adesso ad una descrizione informale del modo in cui una MdT esegue le
sue computazioni a partire da un dato input e restituisce il relativo output.
Ci è utile introdurre anche il concetto di configurazione istantanea di una MdT:
una sorta
di "fotografia" che ritrae la macchina ad un dato istante di lavoro,
illustrandone lo
stato, il contenuto del nastro e la posizione della testina.
Poichè il nastro di una MdT è sempre vuoto, salvo che per un numero finito di celle,
è possibile riassumerne il contenuto con una stringa finita di simboli e fornire
la descrizione istantanea di una MdT con una quadrupla del tipo $(\xi, q, a, \eta)$,
dove $q$ rappresenta lo stato della macchina all'istante in considerazione,
$a$ è il simbolo in lettura, $\xi \in (A \cup \{*\})^*$ è la stringa di simboli a
sinistra del simbolo in lettura ed
$\eta \in (A \cup \{*\})^*$ è la stringa di simboli a destra del simbolo in lettura
prima che il nastro diventi definitivamente bianco. Per esempio,
per $A = \{1\}$, $(11, q_0 , 1, \lambda)$ ci
dice che la macchina esamina una cella con $1$ nello stato $q_0$, che il nastro è
bianco
a destra della cella considerata, contiene $11$ e poi diventa bianco a sinistra.
Poniamo adesso:

\paragraph{Definizione.}
Una configurazione istantanea di una Macchina di Turing
$M =(Q, A, \delta, q_0)$ è un elemento dell'insieme:
$(A \in \{*\})^* \times Q \times (A \cup \{*\}) \times (A \cup \{*\})^*$.\\

Riepiloghiamo allora come avviene una computazione di una macchina $M$ su una
stringa di input $w \in A^*$.

\begin{itemize}
    \item Al passo iniziale $0$, $M$ esamina una sequenza $w$ scritta da sinistra
          verso destra sul nastro di input: la testina indica il primo carattere
          $a_0$ di $w$ e lo stato interno della macchina è quello iniziale $q_0$.
          Questa configurazione è detta
          \textit{configurazione iniziale} su $w$.
          Se $w = a_0w'$ , la 4-upla che la rappresenta è
          $(\lambda, q_0, a_0, w')$.
    \item Ammettiamo che al passo $i$ della computazione la macchina si trovi
          nella
          configurazione $C_i = (\xi, q, a, \eta)$.
          In base alla funzione $\delta$, se esiste una regola di transizione
          $(q, a) \xrightarrow{ \ \delta \ }  (q', a', x)$,
          allora la macchina passa nella nuova configurazione $C_{i+1}$ derivata
          da $C_i$ secondo questa istruzione. Se invece $\delta(q, a)$
          non è definita $M$ si arresta.
          Per esempio, se $C_i$ è come sopra
          $(11, q_0, 1, \lambda)$ e
          $(q_0, 1) \xrightarrow{ \ \delta \ }  (q_1, 1, 1)$, si ha
          $C_{i+1} = (111, q_1, *, \lambda)$; se invece
          $(q_0, 1) \xrightarrow{ \ \delta \ }  (q_1, 1, -1)$,
          allora $C{i+1}= (1, q_1, 1, 1)$.
    \item Se $M$ si ferma dopo un numero $n$ finito di passi,
          allora si dice che $M$ \textit{converge}
          sull'input $w$ (in notazione, $M \downarrow w$);
          $C_n$ si chiama \textit{configurazione finale}, la
          sequenza di configurazioni $C_0, C_1, ..., C_n$ è una computazione
          completa (finita)
          di $M$ sull'input $w$ e la stringa contenuta sul nastro di input è l'
          output di tale computazione.
          Per esempio, se $C_n = (\xi, q, a, \eta)$, allora $\xi a \eta$ è l'output.
    \item Se $M$ non si arresta mai, allora si dice che $M$ \textit{diverge}
          sull'input $w$ e si scrive
          $M \uparrow w$.
\end{itemize}

Per formalizzare rigorosamente questo comportamento computazionale possiamo
introdurre una relazione binaria $\vdash_M$ tra le configurazioni di $M$.
Sostanzialmente $\vdash_M$ associa ad ogni configurazione di $M$ quella che la
segue dopo l'esecuzione dell'istruzione di $M$ corrispondente.
Per esempio, se $C$ è, come sopra, $(11, q_0, 1, \lambda)$, $C'$ è
$(111, q_1, *, \lambda)$ e in $M$ si ha l'istruzione
$(q_0, 1) \xrightarrow{ \ \delta \ } (q_1, 1 , 1)$, si
pone $C \vdash_M C'$.
Il lettore potrà scrivere per esercizio, se ha voglia e pazienza,
tutti i dettagli della definizione di $\vdash_M$.
Se poi per una data $C$ non esiste alcuna configurazione $C$ tale che
$C \vdash_M C'$,
allora scriveremo $C \nvdash_M$.